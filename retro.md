## Start, Stop, Continue, More of, Less of Wheel

Start, Stop, Continue jne. -tekniikassa ryhmän toimintaa arvioidaan viiden kategorian kautta. Start-kategoriaan kootaan ideoita uusista toimintatavoista, joita voitaisiin ottaa käyttöön, tai asioita, joita tulevaisuudessa voitaisiin tehdä. Stop-kategoriaan puolestaan kerätään toimintatapoja, joista kannattaisi luopua, tai asioita, joita ei kannattaisi vastaisuudessa tehdä. Continue-kategoriaan kuuluu toimintaa, joka on havaittu toimivaksi ja toimintaa edistäväksi. More of -kategoriaan kootaan asioita, joita pitäisi lisätä, ja vastaavasti less of -kategoriaan asioita, joita pitäisi vähentää.

Kategoriat esitetään fläppitaululle tai vastaavalle piirtoalustalle piirrettynä ympyränä, joka on jaettu kategorioittain viiteen osaan. Havainnot kirjataan niiden kategorioita vastaaviin ympyrän osiin, mutta ryhmä voi esittää havaintojaan vapaassa järjestyksessä. Kun havainnot on kirjattu, käyttöön otettavista muutoksista keskustellaan vapaasti. Palautetilaisuus kestää pienillä ryhmillä n. 10 minuuttia ja suurilla ryhmillä n. 25 minuuttia.

## Glad, Sad, Mad

Glad, Sad, Mad -tekniikassa ryhmän jäsenet kirjoittavat ylös havaintojaan ja jaottelevat ne taululle hyviin, huonoihin ja ärsyttäviin. Havaintojen ei ole pakko liittyä edelliseen sprinttiin tai ryhmän jäseniin. Jokainen ryhmän jäsen esittelee vuorollaan omat havaintokorttinsa, minkä jälkeen havaintokortit ryhmitellään aiheittain. Seuraavaksi ryhmä äänestää, minkä aiheen korteista keskustellaan. Keskusteluaiheiden järjestys määritellään äänestystuloksen perusteella, ja aiheista keskustellaan kunnes puhuttava tai retrospektiiviin käytössä oleva 60 minuuttia loppuu.
